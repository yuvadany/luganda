 1 Aweereddwa omukisa oyo ajjukira omwavu: Mukama alimulokola ku lunaku olw'akabi. 
2 Mukama anaamukuumanga, anaamuwonyanga, era anaaweebwanga omukisa mu nsi; So tomuwangayo eri abalabe be okumukola bye baagala. 
3 Mukama anaamujjanjabanga ng'ayongobera ku kitanda: Ggwe olongooseza ddala ekiriri kye bw'alwala. 
4 Nayogera nti Ai Mukama, onsaasire: Omponye emmeeme yange: kubanga nnyonoonye ggwe. 
5 Abalabe bange banjogerako obubi nti Alifa ddi, erinnya lye ne libula? 
6 Era ne bw'ajja okundaba, ayogera ebitaliimu; Omutima gwe gwekuŋŋaanyiza obutali butuukirivu: Bw'ava mu nnyumba, abubuulira. 
7 Bonna abankyawa bangeyera wamu: Bateesa ebigambo okunkola akabi. 
8 Boogera nti Endwadde embi emukutte: Kaakano bw'agalamidde, tagenda kugolokoka nate. 
9 Era ne munnange mukwano gwange nze, gwe nneesiga, eyalyanga ku mmere yange, Ansitulidde ekisinziiro kye. 
10 Naye ggwe, ai Mukama, onsaasire, ongolokose, Ndyoke mbawalanire eggwanga. 
11 Kyenvudde mmanya ng'onsanyukira, Kubanga omulabe wange tampangula. 
12 Naye nze, onnyweza nze mu butuukirivu bwange, Era onteeka mu maaso go ennaku zonna. 
13 Atenderezebwenga Mukama, Katonda wa Isiraeri, Okuva mu mirembe gyonna okutuusa emirembe n'emirembe. Amiina, era Amiina.          


