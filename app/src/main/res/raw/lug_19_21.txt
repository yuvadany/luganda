 1 Kabaka anaasanyukiranga amaanyi go, ai Mukama; N'obulokozi bwo ng'anaabujagulizanga nnyo! 
2 Omuwadde omutima gwe kye gwagala, So tomummye emimwa gye kye gisabye. (Seera) 
3 Kubanga omusisinkanye n'eby'omukisa eby'obulungi: Omuteekako ku mutwe gwe engule ey'ezaabu ennungi. 
4 Yakusaba obulamu, n'obumuwa; Era n'ennaku ennyingi ez'emirembe n'emirembe. 
5 Ekitiibwa kye kingi mu bulokozi bwo: Ekitiibwa n'obukulu obimussaako. 
6 Kubanga omuteekawo okuba omukisa omungi emirembe gyonna: Omusanyusa essanyu mu maaso go. 
7 Kubanga kabaka yeesiga Mukama, N'olw'ekisa ky'oyo ali waggulu ennyo taasagaasaganenga. 
8 Omukono gwo gulituuka ku balabe bo bonna: Omukono gwo ogwa ddyo gulituuka ku abo abakukyawa. 
9 Olibafaananya ng'ekikoomi ekyaka mu biro eby'obusungu bwo. Mukama alibamira mu kiruyi kye, N'omuliro gulibalya. 
10 Ebibala byabwe olibizikiriza ku nsi, N'ezzadde lyabwe mu baana b'abantu. 
11 Kubanga baakuteeseza obubi: Baasala olukwe, lwe bataayinza kukola. 
12 Kubanga olibazza ennyuma, Oliteekateeka engoye zo ez'omutego ku maaso gaabwe. 
13 Ogulumizibwenga, ai Mukama, mu maanyi go: Tulyoke tuyimbenga tutenderezenga obuyinza bwo.          


