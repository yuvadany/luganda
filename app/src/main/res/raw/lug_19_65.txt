 1 Ettendo likulindirira, ai Katonda, mu Sayuuni: Era ggwe gwe banaatuukiririzanga obweyamo. 
2 Ai ggwe awulira okusaba, Bonna abalina omubiri balijja gy'oli. 
3 Ebitali bya butuukirivu binsinze: Okwonoona kwaffe olikunaaliza ddala. 
4 Alina omukisa oyo gw'olonda, era gw'osembeza gy'oli. Abeerenga mu mpya zo: Tunakkusibwanga obulungi obw'ennyumba yo, Awatukuvu mu yeekaalu yo. 
5 N'ebigambo eby'entiisa olituddamu mu butuukirivu, Ai Katonda ow'obulokozi bwaffe; Ggwe enkomerero zonna ez'ensi gwe zeesiga, N'abo abali ewala ku nnyanja: 
6 Oyo yanyweza ensozi n'amaanyi ge: Nga yeesiba obuyinza: 
7 Asirisa okuwuuma kw'ennyanja, Okuwuuma kw'amayengo gaayo, N'okuyoogaana kw'amawanga. 
8 Era n'abo abatuula ku nkomerero z'ensi batya olw'obubonero bwo: Ggwe osanyusa emiryango gy'enkya n'egy'akawungeezi. 
9 Okyalira ensi, n'ogifukirira, Ogigaggawaza nnyo; Omugga gwa Katonda gujjudde amazzi: Obalabira eŋŋaano, ng'omaze okulongoosa ensi bw'otyo. 
10 Ofukirira ensalosalo zaayo amazzi amangi; Olongoosa ebibibi byayo: Ogigonza n'oluwandaggirize; Okuwa omukisa okumera kwayo. 
11 Oteeka engule ku mwaka, bwe bulungi bwo; N'amakubo go gatonnyesa obugimu. 
12 Gatonnyesa mu malundiro ag'omu ddungu: N'obusozi bwesiba essanyu. 
13 Amalundiro gambala ebisibo; Era n'ebiwonvu bibikkiddwa eŋŋaano: Byogerera waggulu olw'essanyu, era biyimba.          


